---
title: "Zettelkasten-metodi oivaltamisen työkaluna"
subtitle:

# Summary for listings and search engines
summary: Tässä tekstissä kerron Zettelkasten-metodista, joka on sosiologi Niklas Luhmannin kehittämä muistiinpanotekniikka produktiiviseen tutkimus- ja kirjoitustyöhön.

# Link this post with a project
projects: []

# Date published
date: "2021-01-06T00:00:00Z"

# Date updated
lastmod: "2021-01-06T00:00:00Z"

# Is this an unpublished draft?
draft: false

# Show this page in the Featured widget?
featured: false

# Featured image
# Place an image named `featured.jpg/png` in this page's folder and customize its options here.
image:
  caption: ''
  focal_point: ""
  placement:
  preview_only: false

authors:
- admin

tags: ["muistiinpanotekniikka", "zettelkasten"]

categories: ["tutkimusvinkit"]

copyright_license:
  enable: true
  allow_derivatives: true
  share_alike: false
  allow_commercial: true
  notice: ''

---

Tässä tekstissä kerron omasta sovelluksestani Zettelkasten-metodista, joka on sosiologi Niklas Luhmannin kehittämä muistiinpanotekniikka produktiiviseen tutkimus- ja kirjoitustyöhön.

## Mistä on kyse?

*Zettelkasten-metodi* on tiedonhallinnan työkalu, jonka ytimen muodostaa sen käyttäjän aktiivisesti ylläpitämä muistiinpanokokoelma. Esitän tässä kirjoituksessa siitä oman sovellukseni, jota kutsun *ajatusverkostoksi*[^1]. Ajatusverkosto eroaa tavanomaisista muistiinpanotekniikoista erityisesti siinä, ettei tarkoituksena ole kerätä muistiinpanoja unohtumaan kansioihin, vaan aktiivisesti pyrkiä kohtauttamaan niitä toistensa kanssa.

Tälle kohtauttamiselle on kaksi vahvaa perustetta. Ensinnäkin muistiinpanojen aktiivinen yhdisteleminen mahdollistaa tehokkaan oppimisen, sillä uuden oppimisen kannalta on tärkeää luoda merkityksellisiä yhteyksiä oman aiemman tietämyksensä kanssa[^2]. Toiseksi erilaisten ajatusten yhdistäminen toisiinsa saa aikaan yleensä aivan uudenlaisia oivalluksia. Ajatusverkostossa työskenteleminen auttaa hahmottelemaan erilaisia tiedon palasia keskenään, näkemään niiden välillä yhteyksiä ja näin oivaltamaan uutta. Ajatusverkosto on ensisijaisesti oivaltamisen työkalu.

## Ajatusverkoston käyttö

Ajatusverkoston ylläpitäminen on kokonaisvaltainen projekti, joka lähtee liikkeelle jo siitä, minkälaisia muistiinpanoja kannattaa tehdä. Tarkoituksena on tehdä muistiinpanoja mahdollisimman selkeästi juuri omin ajatuksin. Hyvä ajatusverkosto ei koostu kirjojen alleviivauksista, vaan sen sijaan sellaisista omista ajatuksista, joista on myös myöhemmin helppo saada selvää. Tällaiset muistiinpanot eivät ole suoria kopioita muiden ajatuksista, vaan sen sijaan juuri omiin ajatuksiin liittyviä muistiinpanoja[^3].

Ajatusverkostoon tallennettavat ajatukset voivat olla mitä erilaisimmista lähteistä. Esimerkiksi aikakauslehdistä, kaunokirjoista ja tieteellisistä artikkeleista kootut merkinnät löytävät kaikki paikkansa ajatusverkostosta. Näin yksinäisyyttä käsittelevästä kaunokirjasta voi saada aivan uudenlaisia oivalluksia, kun sen sisältöä miettii suhteessa yksinäisyyttä käsitteleviin tutkimuksiin. Tällainen oivaltava tiedon yhdisteleminen keskenään on ajatusverkoston suurin anti. Parhaimmillaan ajatusverkosto on kirjoittamisen tukena oleva keskustelukumppani, joka muistuttaa kirjoittajaa hänen aiemmista ajatuksistaan aiheeseen liittyen sekä yllättää yhdistelemällä asioita oivaltavasti keskenään.

Ajatusverkostoon kertyy ajan kanssa runsaasti omia ajatuksia ja näin sen kyky tuottaa uusia oivalluksia sen ylläpitäjälleen kehittyy. Tästä kertoo Zettelkasten-metodin kehittäjän, sosiologi *Niklas Luhmannin* oman tuotannon laajuus: yli 70 kirjaa ja 400 artikkelia[^4]. Luhmann ei ole kuitenkaan yksin vastaavan metodin kanssa, vaan siitä löytyy variaatioita myös muilta merkittäviltä tieteilijöiltä. Myös sosiologi *C. Wright Mills* (1959) piti Luhmannin tavoin omaa vastaavaa muistiinpanojärjestelmää oman tuotantonsa mahdollistajana sekä tärkeänä sosiologisen mielikuvituksen työkaluna. Filosofi *Umberco Eco* (2015) esittelee klassikkoteoksessaan *How to Write a Thesis* vastaavan "index cards" menetelmän. Kaikissa näissä variaatioissa kyse on lopulta siitä, että miten omia aikaisempia ajatuksia pystyisi mahdollisimman tuotteliaasti hyödyntämään. Omat kirjoitusprojektit eivät ole enää niin irrallisia, vaan niihin tehty ajatustyö löytyy nyt omasta ajatusverkostosta. Tämä taas hyödyttää seuraavaa kirjoitusprojektia.

## Omia kokemuksia Zettelkasten-metodista

Omassa väitöskirjatyössäni ajatusverkostosta on ollut erityisesti hyötyä sen osajulkaisuiden kirjoittamisessa. Käytännössä valmistelen aina ensimmäiset luonnokset käsikirjoituksistani ajatusverkostossa. Tässä prosessissa luen läpi ajatusverkostosta löytyviä muistiinpanoja, otan niitä käsikirjoitukseeni talteen ja sommittelen näiden muistiinpanojen avulla käsikirjoituksen rakennetta kokonaisuudeksi. Usein tässä vaiheessa huomaan tarvitsevani lisää muistiinpanoja jostain aiheesta, jolloin palaan taas ajatusverkoston täydentämiseen uusilla lähteillä. Ajatusverkosto on auttanut myös esimerkiksi tämän blogitekstin kirjoittamisessa. Pystyin tätä varten hyvin hyödyntämään jo vuosi sitten tehtyjä muistiinpanoja Zettelkasten-metodista. Minun ei tarvinnut tätä varten lukea mitään uutta materiaalia, vaan kaikki tarvittava löytyi jo ennestään ajatusverkostostani.

Olen myös huomannut muutoksen siinä, miten omaksun muiden kirjoittamaa tekstiä. Vaikka lukunopeus on aktiivisen muistiinpanokirjoittamisen myötä hieman hidastanut, niin huomaan omaavaani siihen entistä enemmän motivaatiota. Lukiessani muiden tekstiä ajattelen usein sitä, mitä voisin tästä kirjoituksesta ottaa itselleni ylös. Mikä on minun projektieni kannalta tässä mielenkiintoista? Joskus saaduilla ajatuksilla voi olla aivan eri merkitys kuin kirjoittaja on itse ajatellut. Tässä mielessä on tärkeää muistaa ottaa ylös myös lähdeviitteet ja merkata niihin, mikä on omaa ajattelua ja mikä toisen.

## Zettelkasten-metodin soveltaminen

Suosittelen rohkeasti soveltamaan Zettelkastenia omiin tarpeisiin. Itse tein mielestäni alussa virheen siinä, että yritin matkia liikaa Luhmannin versiota. Sen sijaan kannattaa aktiivisesti reflektoida, miten ajatusverkosto hyödyttää juuri omia tavoitteita ja muokata niiden avulla oman ajatusverkostonsa toimintalogiikkaa. Muutama Zettelkastenin periaate kannattaa kuitenkin pitää mielessä kun sitä lähtee soveltamaan:

Ensinnäkin kaikista tärkeintä on uusien ja aiempien ajatusten kohtaaminen. Siksi ajatusverkoston on syytä olla sellainen, ettei aikaisempi tieto huku massaan. Oman ajatusverkoston ylläpitämiseen löytyy nykyisin monia erilaisia ohjelmia (itse käytän *Obsidian.md* nimistä ohjelmaa), joissa Zettelkastenin periaatteet ovat läsnä. Kun lisää materiaalia ajatusverkostoonsa, niin ne kannattaa yrittää yhdistää ja linkittää jo siinä vaiheessa aiemman sieltä löytyvän tiedon kanssa.

Toiseksi Zettelkasten-metodin hyödyntäminen on kokonaisvaltainen monen vuoden projekti. Sen eteen tehtävä työ lähtee jo muistiinpanojen tekemisestä. Se ei ole oikotie onneen, vaan vaatii aktiivista työtä, jonka ytimessä on ennen kaikkea [jatkuvan kirjoittamisen periaatteet](/fi/post/viisivinkkia).

Kolmanneksi ajatusverkosto kannattaa nähdä jatkuvasti tilassa *work-in-progress*, työn alla. Tarkoituksena ei ole saada aikaan siistiä valmista kokonaisuutta (tätä tavoitetta näkee hyvin paljon Zettelkasten-yhteisöissä, mikä on minusta ongelmallista), vaan tärkeää on nähdä Zettelkasten ennen kaikkea työkaluna. On siis OK, että oma ajatusverkosto sisältää laadukkaiden ajatusten lisäksi myös niitä epämääräisiä ja irtonaisia ajatuksia.

Ajatusverkosto on hyvä renki, mutta isännäksi siitä ei ole. Vaikka olen puhunut tässä ajatusverkostosta keskustelukumppanina, niin se on kuitenkin hyvin rajallinen sellainen. Kaikenlainen ajatusverkoston kanssa vuorovaikuttaminen voi hyvin olla mielikuvitusta rikastavaa[^5], mutta kannattaa silti pitää ensisijaisena mielessä oman projektinsa tavoitteet. Zettelkasten-metodista on muodostunut itselleni hyvä työkalu tutkimustyön tueksi. Toivottavasti tämä kirjoitus innoittaa myös sinua siihen!

## Lisää lukemista aiheesta

Mills, C.W. (1959) On Intellectual Craftmanship. Teoksessa Mills, C.W., The Sociological Imagination. Löytyy myös suomennettuna *Sosiologisen mielikuvituksen* (2015) liitteessä *Intellektuaalinen ammattitaito*, ks. https://www.gaudeamus.fi/mills_sosiologinen/.

Niklas Luhmannin kaksi lyhyttä artikkelia hänen Zettelkasten metodistaan (*Communicating with Slip Boxes* sekä *Learning How to Read*) on käännetty englanniksi ja saatavilla ilmaiseksi osoitteessa: https://luhmann.surge.sh.

Hyvä johdatus Luhmannin Zettelkasten-metodiin löytyy Sönke Ahrensin (2017) teoksesta [*How to Take Smart Notes*](https://takesmartnotes.com).

Umberto Econ klassikko [*How to Write a Thesis*](https://mitpress.mit.edu/books/how-write-thesis) (2015) sisältää myös mielenkiintoisia näkökulmia ajatusverkostoon. Todennäköisesti index card -muistiinpanotekniikasta löytyisi enemmänkin tietoa.

Tutkija J. M. Korhosen blogiteksti (19/11/2020) Zettelkasten-metodista sisältää myös hyviä vinkkejä ja tarjoaa ehdotuksen wikityylisestä Zettelkasten-ohjelmasta: https://jmkorhonen.fi/2020/11/19/oma-wiki-toisina-aivoina-esittelyssa-zettelkasten-ja-zim/.

Zettelkasten-yhteisöjä ja runsaasti lisäluettavaa löytyy osoitteista:

- https://zettelkasten.de (ks. [Getting Started -sivu](https://zettelkasten.de/posts/overview/))
- https://obsidian.md (ohjelmalla aktiivinen yhteisö [sivuston foorumilla](https://forum.obsidian.md))
- Lisää linkkejä: https://www.reddit.com/r/Zettelkasten/

[^1]: Ajatusverkosto on oma sovellukseni Luhmannin Zettelkasten-metodista. Olen ottanut siihen myös vaikutteita Millsin (1959 ) *Sosiologinen mielikuvitus* oppaan liitteestä *Intellektuaalinen ammattitaito*. Mills käyttää omasta "ajatusverkostostaan" käsitettä "the file". Siellä hänellä on "eri aiheisiin ryhmiteltyinä ideoita, omia huomioita, lainauksia kirjoista, bibliografisia tietoja sekä yhteenvetoja tutkimusprojekteista”.

[^2]: Esimerkiksi Kirsti Longan kirjassa *Oivaltava oppiminen* (2020, ekirja) argumentoidaan suunnilleen näin. Ks. myös Ahrens 2017.

[^3]: On toki vaikeaa välillä erottaa "omat ajatukset" toisten ajatuksista. Mielessäni tässä on lähinnä se, että ajatusverkostoon laitettavat muistiinpanot kannattaa olla henkilökohtaisia. Esim. Mills (1959) muiden ajatusten käyttämisestä: ”Therefore, you will take notes which do not fairly represent the books you read. You are using this particular idea, this particular fact, for the realization of your own projects.”

[^4]: Määrä ei tietenkään korvaa laatua, mutta sekä Luhmannin että Millsin sosiologia on hyvin arvostettua vielä nykyisinkin. 

[^5]: Esimerkiksi Mills (1959) kertoo laittavansa kaksi kansiota toisiinsa kuulumattomia muistiinpanoja yhteen oman sosiologisen mielikuvituksensa edistämiseksi.