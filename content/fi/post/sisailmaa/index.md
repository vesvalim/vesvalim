---
title: Sisäilmaa-sarjan sosiologisesta mielikuvituksesta
subtitle:

# Summary for listings and search engines
summary: Sisäilmaa-sarja on oivallinen esimerkki sosiologisesta mielikuvituksesta, jonka avulla tuoda esiin yksilön pahoinvoinnin taustalla vaikuttavia yhteiskunnallisia tekijöitä.

# Link this post with a project
projects: []

# Date published
date: "2021-02-26T00:00:00Z"

# Date updated
lastmod: "2021-02-26T00:00:00Z"

# Is this an unpublished draft?
draft: false

# Show this page in the Featured widget?
featured: false

# Featured image
# Place an image named `featured.jpg/png` in this page's folder and customize its options here.
image:
  caption: ''
  focal_point: ""
  placement:
  preview_only: false

authors:
- admin

tags: ["sosiologinen mielikuvitus", "kulttuuri"]

categories: ["sosiologia"]

copyright_license:
  enable: true
  allow_derivatives: true
  share_alike: true
  allow_commercial: true
  notice: ''

---

Oivaltavassa esseessään "[Sisäilmaa sarja näyttää rakenteet, joita tarinatalous hyljeksii](https://www.apu.fi/artikkelit/sisailmaa-sarja-nayttaa-rakenteet-joita-tarinatalous-hyljeksii)" (*Image* 20.2.2021), Maria Mäkelä tuo esiin Ylen hittisarjaksi nousseen kolmiosaisen draamakomedian [*Sisäilmaa*](https://areena.yle.fi/1-50706776) yhteiskunnallisen näkökulman. Mäkelän essee kiteytyy ajatukseen siitä, miten nykykirjallisuudessa ja journalismissa huomio kiinnittyy liian usein yksilöiden kokemukseen sen sijaan, että niissä purettaisiin auki yksilökokemuksia "ylittäviä mekanismeja" yhteiskunnallisiin rakenteisiin liittyen. Tässä Sisäilmaa-sarja poikkeuksellisesti onnistuu.

Vaikka Mäkelän tekstissä painottuu journalistien ja nykyfiktion tekstintuottajien rooli, niin näkisin syyn yhteiskunnallisten rakenteiden piiloutumiseen laajempana kulttuurisena muutoksena. Yksilön toimintaa painotetaan yhä enemmän sen sijaan, että toimintaa tarkasteltaisiin suhteessa yhteiskunnallisiin tekijöihin. Emme ole enää tottuneet puhumaan esimerkiksi yhteiskuntaluokkien asettamista esteistä, vaan sen sijaan puhumme yksittäisistä yksilöistä ja heidän kohtaloistaan.

Nyky-yhteiskunnassa onkin nähtävissä yhä vähemmän *sosiologista mielikuvitusta*. Amerikkalainen sosiologi [C. Wright Millsin kirjoitti](https://www.gaudeamus.fi/mills_sosiologinen/) viime vuosisadan puolessa välissä sosiologisen mielikuvituksen tärkeydestä niin tutkjoille, taiteilijoille, journalisteille kuin heidän yleisölleen. Näin hän kiteytti sosiologisen mielikuvituksen merkityksen:

> Sosiologinen mielikuvitus tekee mahdolliseksi laajojen historiallisten ilmiöiden ymmärtämisen sen kannalta, mitä ne merkitsevät ihmisten sisäiselle elämälle ja ulkoiselle elämänkululle. Se auttaa ymmärtämään, kuinka ihmiset jokapäiväisten kokemustensa hämmentäminä saavat virheellisen käsityksen sosiaalisesta asemastaan. Ihmisten hämmennyksestä voidaan etsiä modernin yhteiskunnan rakenne ja muotoilla siitä ihmisen psykologiaa. Tällä tavoin ihmisten henkilökohtaiset ongelmat voidaan ymmärtää yleiseksi huoleksi ja muuttaa yleinen välinpitämättömyys osallisuudeksi yhteisistä asioista.

Sosiologisen mielikuvituksen avulla meidän on helpompaa ymmärtää omat kokemuksemme suhteessa meitä ympäröivään yhteiskuntaan. Sen avulla voimme tulla tietoiseksi Mäkelän esseessään mainitsemista yhteiskunnallisista rakenteista ja niiden vaikutuksista.

Sisäilmaa-sarja on onnistunut esimerkki sosiologisesta mielikuvituksesta, koska se osaa konkretisoida sitä, miten meidän pahoinvointimme taustalla vaikuttaa usein myös yhteiskunnallisia syitä. Esimerkiksi TE-asiantuntija Eeliksen itsemurha sarjan alussa muistuttaa sosiologian klassikon, Emile Durkheimin käsitettä [*anominen itsemurha*](https://en.wikipedia.org/wiki/Suicide_(Durkheim_book)#Anomic_suicide). Eelis kokee, ettei hän kykene enää tekemään työtään arvojensa mukaisesti. Hän ei näe muuta ulospääsyä tilanteestaan, vaan päätyy tähän ratkaisuun.

Esseessään Mäkelä penää tarkastelun kiinnittämistä "yksilön ylittäviin rakenteisiin" ja niiden herättämiin "rakennetunteisiin". Mielestäni yksilöiden kohtalot kuten "liian pieniä eläkkeitä saavat isoäidit" ja "Kelan murjomat yksinhuoltajat" ovat kuitenkin tärkeitä kiinnikkeitä siihen, miten yhteiskunnalliset rakenteet vaikuttavat. Näkisin yleisenä ongelmana sen sijaan sen, ettei yksilöiden kohtaloita ja tunteita osata tarkastella suhteessa yhteiskunnallisiin muutoksiin. Juuri tässä sosiologisen mielikuvituksen näkökulma ja sen edistäminen ovat tarpeen.

Esseensä lopussa Mäkelä katsoo nykyfiktion velvollisuudeksi "haastaa tarinatalouden vetävät yksilökertomukset kuvaamalla rakenteita ja systeemejä sekä niiden hajoamista". Samanlaista roolia voisi kysyä myös suomalaiselta yhteiskuntatutkimukselta, joka onnistuessaan kykenee selventämään yhteiskunnallisten tekijöiden vaikutusta yksilöiden elämään. Parhaimmassa tapauksessa nämä alat ruokkisivat toinen toistensa sosiologista mielikuvitusta ja haastaisivat näin yhdessä nykyistä tapaa hahmottaa maailmaa niin vahvasti yksilönäkökulmasta.