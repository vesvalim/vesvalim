---
title: Viisi hyödyllistä näkökulmaa tutkielman tekemiseen
subtitle:

# Summary for listings and search engines
summary: Tutkielman tekeminen on monille haastavin osa opintoja. Tässä tekstissä kerron viidestä hyödyllisestä näkökulmasta tutkielman kirjoittamiseen.

# Link this post with a project
projects: []

# Date published
date: "2020-12-20T00:00:00Z"

# Date updated
lastmod: "2020-12-20T00:00:00Z"

# Is this an unpublished draft?
draft: false

# Show this page in the Featured widget?
featured: false

# Featured image
# Place an image named `featured.jpg/png` in this page's folder and customize its options here.
image:
  caption: ''
  focal_point: ""
  placement:
  preview_only: false

authors:
- admin

tags: ["kirjoittaminen", "muistiinpanotekniikka", "epävarmuus"]

categories: ["tutkimusvinkit"]

copyright_license:
  enable: true
  allow_derivatives: true
  share_alike: false
  allow_commercial: true
  notice: ''
---

Olen kevään opetusta varten miettinyt erilaisia vinkkejä onnistuneen yhteiskuntatieteellisen tutkielman tekemiseen, sillä se on osalle opiskelijoista se haastavin osa opintoja. Alla listaamani vinkit ovat enemmän näkökulmia kuin "näin sinun kuuluu tehdä" otaksumia. Niistä on ollut itselleni hyötyä omissa tutkielmissani sekä nyt väitöskirjassa, mutta jokainen löytää oman polkunsa siihen, miten toteuttaa tehokkaasti tutkielma valmiiksi.
## Jatkuvan kirjoittamisen merkitys

On vaikeaa ajatella ilman kirjoittamista. Tämä vinkki löytyy melkein jokaisesta tutkielmaoppaasta, eikä syyttä. Tutkielman työstäminen on suurimmaksi osaksi sen kirjoittamista, joten kirjoittamisen kanssa kannattaa tulla sinuiksi. Itse asiassa suosittelen kirjoittamaan jatkuvasti. Näin kirjoittaminen ei rajoitu pelkästään tutkielman kirjoittamiseen, vaan se on jatkuvasti osa arkea.

Itselläni kirjoittamisella on ainakin kolme tärkeää funktiota:

Ensinnäkin, **kirjoittaminen auttaa muistamaan.**

Kirjoittamalla kaiken sen ylös mikä tuntuu ylöskirjoittamisen arvoiselta, autat itseäsi valtavasti itse tutkielman kirjoittamisessa. Näin sinun ei tarvitse ikinä kärsiä *tyhjän paperin syndroomasta*, sillä voit helposti hyödyntää tallentamiasi ajatuksia (ks. Muistiinpanojen tärkeys).

Toiseksi, **kirjoittaminen selventää omia ajatuksia.**

Usein mieleen tulevat ajatukset ovat vielä epäselviä ja niiden merkitystä ei välttämättä vielä itse tajua. Vasta kirjoittamisen avulla on mahdollista tarkastella, että onko niissä mitään järkeä. Jos siis joku asia vaikuttaa sinusta mielenkiintoiselta, mutta et oikein tiedä miksi, niin kirjoita siitä.

Kolmanneksi, **kirjoittaminen kehittää omaa ajattelua.**

Kun omia ajatuksiaan kirjoittaa ylös, niin silloin on mahdollista katsella niitä toisesta näkökulmasta. Esimerkiksi opiskelija voi yrittää ottaa kriittisen ohjaajan näkökulman tekstiinsä ja pohtia, mihin hän siinä puuttuisi. Kirjoittamisen avulla on helpompi myös huomata omassa ajattelussaan aukkoja. Täydellistä tekstiä on mahdotonta kirjoittaa suoraan. Yksi tutkielman tekemistä haittaava myytti onkin se, että hyvät tutkijat kirjoittaisivat suoraan täydellistä tekstiä. Käytännössä tekstiä kuitenkin kirjoitetaan moneen kertaan uudestaan samalla hioen omaa ajatteluaan selkeämmäksi.

Käytännön tasolla omaa kirjoittamistyötään voi lisätä monin tavoin. Esimerkiksi voi ottaa tavaksi kirjoittaa muistiinpanoja kännykän muistiinpanosovellukseen. Yksi oppaissa usein suositeltu tapa on kirjoittaa tutkielman ohessa tutkimuspäiväkirjaa, jossa voi vapaasti reflektoida (ilman turhan kriittistä katsetta) oman tutkielmansa etenemistä.
## Muistiinpanojen tärkeys

Muistiinpanojen aktiivinen tekeminen liittyy vahvasti jatkuvan kirjoittamisen periaatteisiin. Yksi tärkeimpiä asioita tähän liittyen on se, että kirjoittaa jo aikaisempaa tutkimusta lukiessaan ylös **omin sanoin kaiken sen, minkä näkee oman tutkielmansa näkökulmasta hyödylliseksi**.

Kun toteuttaa tätä neuvoa, niin jo tutkimuksen alkuvaiheissa alkaa kerryttämään sellaista tekstiä, jota voi kopioida suoraan omaan tutkielmaansa. Tässä tietysti täytyy muistaa merkitä lähdeviitteet hyvin ja osata kirjoittaa muistiinpanoja nimenomaan omin sanoin.

Esimerkiksi oma kirjoitustyöni alkaa usein niin, että luen läpi aiheeseen liittyviä (ja joskus myös aiheeseen liittymättömiä) omin sanoin kirjoitettuja muistiinpanoja ja kopioin niistä lähdeviitteineen kaiken sen, minkä näen tärkeäksi tekeillä olevan käsikirjoitukseni näkökulmasta. Sen jälkeen kirjoitan tekstiä uudelleen muokaten siitä eheämpää kokonaisuutta.

Usein tässä prosessissa käy kuitenkin niin, että huomaan tekstissäni puutteita, jolloin joudun palaamaan takaisin uusien muistiinpanojen tuottamiseen. Tämä on normaali osa tutkimusta, sillä tutkimus harvoin etenee kuten niissä oppaiden prosessikaavioissa näytetään.

Yksi suurimpia haasteita jatkuvan muistiinpanojen kirjoittamisen suhteen on se, että niitä kertyy huomattavia määriä. En tässä kirjoituksessa käy läpi muistiinpanokokoelman ylläpitämisen näkökulmia (ja en tiedä tarvitseeko tutkielmantekijä tällaista, sillä se vie aikaa), mutta innokas voi etsiä hakukoneella käsitteen Zettelkasten (ks. myös [oma kirjoitukseni](/fi/post/zettelkasten) siitä), joka on sosiologi Niklas Luhmannin ratkaisu ongelmaan.
## Mistä hyvät ideat tulevat?

Tutkielman tekemisessä todennäköisesti haastavinta, ja samalla kehittävintä, on se, että joutuu itse ratkaisemaan omaan tutkielmaansa liittyviä haasteita. Usein ei ole mitään reseptiä, jota seuraamalla saa tehtyä loistavan tutkielman. Siksi tutkielmantekijän on jatkuvasti ideoitava ratkaisuja oman tutkielmansa haasteisiin. Miten saada hyviä ideoita näiden haasteiden ratkaisemiseksi? Jonkinlaisia viitteitä on mahdollista löytää "suurten ajattelijoiden" työrutiineista:

> ”The truth is, the best ideas come to us while smoking a cigar on the sofa, ..., or while walking along the street, ..., or in any of a thousand such ways, but always when one least expects them and never while one is sitting and brooding and hunting for them at one’s desk. Nor will they come to someone who has not at some point sat brooding at his desk, not passionately sought for answers.” Max Weber[^1]

En suosittele polttamaan sikaria, vaan nostan tästä Weberin ohjeesta kaksi tärkeää vinkkiä: hyvät ideat vaativat sekä työtä että joutilasta aikaa.

On siis tärkeää tehdä aktiivisesti työtä, jotta oivalluksia voi syntyä. Tähän kuuluu erityisesti aikaisemman kirjallisuuden tunteminen, sillä jos ei sitä tunne, niin todennäköisesti oivaltaa jotain, joka jo ennestään tiedetään. On myös tärkeää pyrkiä jatkuvasti jäsentämään *kirjoittaen* omia ajatuksiaan suhteessa siihen, mikä omassa käsikirjoituksessa on uutta tietoa.

Ei pidä kuitenkaan väheksyä sitä joutilasta aikaa, jossa mieli saa rauhassa keksiä erilaisten asioiden välille yhteyksiä. Tällaisen joutilaan ajan järjestämiseen on monenlaisia vinkkejä. Voi maata veneessä kuten Rousseau, polttaa sikaria sohvalla kuten Weber tai kävellä kuten Kant, mutta tärkeintä on se, että mieli pysyy joutilaana ilman turhaa kuormitusta. 
## Epävarmuuden sietäminen

Epävarmuus kuuluu olennaisesti uuden tiedon löytämiseen, ja se on tunteena mitä todennäköisemmin läsnä myös tutkielmantekijällä. Vaikka epävarmuus on tunteena hyvin läsnä myös kokeneimmilla tutkijoille, niin se on mielenkiintoista, miten vähän siitä itse asiassa puhutaan. Esimerkiksi Jensen[^2] tuo esille kirjoitusoppassaan hyvin sen, mitä myös ohjaajat jättävät usein kertomatta omasta akateemisesta epävarmuudestaan.

> Very few of us are lucky enough to have advisors who honestly share what actually goes into most writing: self-doubt, fear, frustration, avoidance, stalling, redrafting, revising, resubmitting, getting rejected, trying again.

Valitettavasti monet suurimmista akateemisen maailman ongelmista ovat niin henkilökohtaisia, etteivät tutkijat tajua niiden koskevan myös muita. Kun epävarmuuksista ei puhuta, niin ajatellaan, että vain itse koetaan niitä. Valmiit tutkimusartikkelit näyttävät lukijalleen hyvin varmoilta, vaikka todellisuudessa niiden lukuisat harha-askeleet ovat piiloutuneet moniin epävarmoihin käsikirjoitusversioihin. Tutkimuksen teon maailma on täynnä epävarmuutta, kritiikin sietokykyä ja jatkuvaa uudelleen yrittämistä.

Oman epävarmuuden kanssa kannattaa yrittää kuitenkin tulla sinuiksi. Sitä ei kannata paeta tai työntää sivuun, vaan se on erinomainen väline oman kriittisen ajattelun kehittämiseen. Sen avulla voi herätellä kysymyksiä kuten: Mikä tekstissäni on epävarmaa? Miksi? Sanonko asiat nyt liian varmasti? Onko tämä asia oikeasti näin kuten väitän?

Jossain vaiheessa on kuitenkin vain luovutettava oma tutkimus eteenpäin. Erityisesti ihmisiä ja yhteiskuntaa tutkivissa tieteissä epävarmuus on aina läsnä ja täydellistä objektiivista totuutta ei voida saavuttaa. Liiallinen perfektionisti ei kannata olla. Monta tutkielmaopasta kirjoittanut Juha T. Hakala toteaa tähän liittyen [Hesarin haastattelussa](https://www.hs.fi/elama/art-2000007230959.html) hauskasti:

> Jos joku ihmettelee, miten Hakala on ehtinyt kirjoittaa niin monta kirjaa, hän vastaa tekevänsä huonoja kirjoja, koska niitä on nopeampi tehdä. ”Se on vitsi, koska tason pitää olla riittävä, mutta täydelliseen en pysty. Kirjani ovat yleisölle, ja luulen tietäväni, mikä resonoi heille.” 

Erityisesti tutkielman alussa perfektionistinen ote voi olla koko prosessin lamaannuttava tekijä. Silloin kannattaa miettiä, että onko perfektionismi vain itsensä suojelemista kritiikiltä. Tämä ei ole järkevää, sillä muiden kritiikille kannattaa altistaa itsensä mahdollisimman varhain.
## Vuorovaikutuksen arvo

> ”Ajattelu surkastuu ilman vuorovaikutusta.” - Kjell Wjestö[^3]

Hyvä tutkielma vaatii kriittistä ajattelua, ja tällaisen ajattelun kehittämisessä kritiikin rooli on merkittävä. Tässä taas vuorovaikutus muiden kanssa on oleellista. Erityisesti tutkielman tekijälle tärkeimmät vuorovaikutuskumppanit ja samalla "kritiikin lahjan" antajat ovat hänen ohjaajansa sekä muut tutkielmaseminaarin opiskelijat. Tässä vuorovaikutuksessa on helpottavaa pitää seuraavanlaisia asioita mielessä.

Ajattelumme on haavoittuvainen monille ajatusvinoumille. Esimerkiksi psykologi Daniel Kahnemanin mukaan meillä on tapana pitäytyä ensimmäisissä selityksissä mitä asioille keksimme. Samalla kun pidämme tiukasti kiinni uskomuksistamme, niin olemme huonoja havaitsemaan vaihtoehtoisia selityksiä. Tässä muiden antama kritiikki sekä heidän erilainen tapansa hahmottaa aihettamme on tärkeää.

Itse asiassa jo odotus siitä, että oma työ joutuu muiden kriittisen katseen alle voi viedä merkittävästi omaa työtä eteenpäin. Yritämme saada muut ymmärtämään argumenttimme mahdollisimman hyvin, jolloin joudumme selventämään sitä. Asioiden selventäminen taas voi johtaa uusien aukkojen löytämiseen argumentoinnissamme ja muihin oivalluksiin. Lisäksi mietimme sitä, mitä mahdollista kritiikkiä muut antavat meille. Tämän huomioon ottaminen tekee ajattelustamme parempaa.

Kasvatuspsykologi Kirsti Lonka[^4] kirjoittaa siitä, kuinka uuden oppiminen lähtee tarpeesta ajatella asioita uudella tavalla kun aikaisemmat ajattelumallit eivät enää onnistu tehtävässään. Esimerkiksi kritiikin kautta huomaa, että asioita on syytä miettiä uudestaan. Tähän liittyy keskeisesti myös Longan tarjoama professori Reinhard Pekrunin siteeraus, ”*Virheitä ei pidä nähdä tyhmyyden osoituksina vaan oppimisen mahdollistajana*”.

Kritiikin vastaanottamisessa onkin kannattavaa suhtautua itseensä lempeästi. En ole yhtä kuin kritisoitu tutkimussuunnitelmani, vaan kritiikin kautta voin jatkuvasti kehittää omaa ajatteluani. Muiden antamaan kritiikkiin kannattaakin suhtautua ennen kaikkea palveluksena sinun työllesi. Ainakin siitä huomaa oppineensa uutta, kun häpeilee vanhoja tuotoksiaan.

[^1]: Tämä on siteerattu Max Weberin (2020) *The Scholar’s Work* (aik. *Scholarship as a Vocation*) klassikkoluennosta, joka on käännetty hiljattain uudelleen: https://bookshop.org/books/charisma-and-disenchantment-the-vocation-lectures/9781681373898.

[^2]: Jensen (2017, 8) *Write No Matter What: Advice for Academics*.

[^3]: Tähän sitaattiin törmäsin Hesarin artikkelissa, jossa Kjell Westön romaanin kerrottiin laajentuvan musiikkikiertueeksi: https://www.hs.fi/kulttuuri/art-2000006653830.html

[^4]: Kirsti Lonka (2020) *Oivaltava oppiminen*, e-kirja.